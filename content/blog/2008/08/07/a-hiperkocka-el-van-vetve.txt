--- 
title:      A hiperkocka el van vetve
created_at: 2008-08-07 13:01:14.047977 +01:00
blog_post:  true
filter:
  - markdown
--- 

Pár hónapja merült fel az ötlet bennem, hogy kellene egy blogot indítanom. Ezt felindulásból elkövetett domainregisztráció követte, majd egy rövidebb szünet, mialatt fontos kérdesekre kerestem a választ.

Miről?
------

Speciel ezen sokat nem kellett gondolkodnom. Arról írok amivel épp foglalkozom. Többnyire kocka, magyarul informatikai témák várhatók. De elképzelhető, hogy becsusszan néhány más témájú poszt: zene, film esetleg valami személyes. A kockatémák folyamatosan bővülő és korántsem teljes listája alfabetikus sorrendben: css, html, javascript, linux, oracle, rails, ruby.

Miért?
------

Fő motiváció: a siker, pénz, csillogás. Mindemellett nem elhanyagolható, hogy az írás az adott poszt témájának alaposabb megismerésére ösztönöz. Mer hülyeséget terjeszteni nem akarok ugyebár. Másrészt hajlamos vagyok dolgokat hosszútávon elfelejteni, így gondolataim egy adott pillanatbeli állapotának dokumentációjától a jövőbeli "Hogy a picsába is volt ez?" típusú költői kérdések számának drasztikus csökkenését várom.

Hogyan?
-------

Na ezen sokat töprengtem. A megoldásnak a következő szempontokat kellett kielégítenie:

1. saját domain alatt kell futnia a blognak
2. full control over HTML és CSS
3. ráfordított költségek minimalizálása
4. ráfordított munkamennyiség minimalizálása

Kacérkodtam a gondolattal, hogy saját kis VPS-emen (Slicehost) futattok egy blogalkalmazást, pl. Mephisto (PHP-hez nem értek, ezért Wordpress nem jött szóba). Ezzel az abszolút szabadságot kaptam volna, de a 4. pont erőteljes sérülése árán. Elvetve.

Ígéretesnek tűnt a WPress.hu prémium blogszolgáltatása. Nagyon tetszik a Wordpress adminisztrációs felülete, és a Google Gears beépítése is folyamatban van (mekkora jóság lesz, ha offline is megírhatja a júzer kis posztját a böngészőben). Viszont 2500Ft + ÁFA a havidíj, amit számomra kicsit sok tekintetbe véve, hogy a blog olvasóinak száma ebben a pillanatban (még) nulla. Elvetve.

Próbálkoztam még wordpress-com-mal is. Náluk 10 kredit a saját domainnév plusz 15 kredit a szerkeszthető CSS egy évre. Az 1kredit = 1 dolláros árfolyamon, ha jól számolom 25$. Ez nem is rossz, de mivel találtam még ennél is jobbat, csak az ezüstérmet tudták megszerezni. Elvetve.

__And the Grammy goes túúúú:__ Blogger.com. Saját domainnév ingyér, teljesen hatalom a CSS és a HTML felett ingyér, és a hit abban, hogy a Google érti a dolgát elég volt a győzelemhez. (Megj.: az aranyéremhez az is kellett, hogy egy kis trükk segítségével el lehetett tüntetni a Blogger-es blogok tetején szokásos navbar-t)

A blog fejlesztésénél az inkrementális elv érvényesül majd. Magyarul mindent később fogok majd megcsinálni. De hát posztot írni már lehet, RSS működik, minden más mellékes, szóval GO LIVE!!!
