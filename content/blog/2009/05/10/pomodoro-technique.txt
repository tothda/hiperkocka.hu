--- 
title:      Pomodoro technika
created_at: 2009-05-10 15:33:25.648002 +01:00
blog_post:  true
layout:     post
filter:
  - markdown
--- 

A [pomodoro technika](http://www.pomodorotechnique.com) egy egyszerű módszer arra, hogyan végezzük el napi
feladatainkat kellemes és folyamatos tempóban. Segít elkerülni a
halogatást. És segít a kívülről és belülről folyamatosan érkező zavaró
tényezők leküzdésében.

Az alapgondolat a nap felosztása 25 perces egységekre. Az időmérésre
a hardcore pomodoro júzerek egy paradicsom alakú konyhai órát használnak, innen a módszer
neve, a pomodoro olaszul paradicsomot jelent. 

### A módszer rövid bemutatása

Tömören és velősen: következő feladat kiválasztva, óra 25 percre felteker, meló indul, meló
megy, meló megy, meló megy, idő
letel, óra csörög, pomodoro befejeződött. 25 perc elég rövid idő
ahhoz, hogy maximálisan koncentrálni tudjunk az adott feladatra, és
eseteleg az időközben beérkező zavaró tényezőket is el tudjuk tolni a végéig.

A 25 perces időtartamot nevezzük _egy pomodoro_-nak.
Eztán 5 perc szünet következik, amikor is kötelező **nem munkával**
foglalkozni. Ez tökéletes alkalom, hogy készítsünk magunknak egy kávét,
felkeressük a mellékhelységet vagy lecsekkoljuk az email
fiókunkat. Amint letelt a szünet, kezdődik a következő pomodoro.

Négy pomodoro után nagyszünet következik (mint az iskolában), ami
15-30 perc. Erre is érvényes mindaz, ami a kisszünetre. Ha letelt, a
mókuskerék indul tovább.

A [pomodorotechnique.com](http://www.pomodorotechnique.com) weboldalról
letölthető pdf-ből sokkal okosabbak lehetünk. Megtudhatjuk miért
érdemes egy kis könyveléssel is kiegészíteni a mókát. Csináljunk naponta egy
To-Do sheet-et, jelöljük melyik feladatra hány pomodoro-t használtunk. Nap
végén ezt vezessük át perzisztensebb formába (adatbázis, excell sheet), hogy később
rendelkezzünk statisztikával, amiből folyamatosan következtetéseket levonva
fejleszthetjük magunkat tovább és tovább a [GTD](http://en.wikipedia.org/wiki/Getting_Things_Done) és [Agile](http://agilemanifesto.org/) nirvána felé vezető úton.

### Saját tapasztalatok

Egy hetes tesztidőszak után kijelenthetem, hogy látok fantáziát a
dologban. A könyveléses és statisztkakészítős részből egyelőre csak
annyit alkalmaztam, hogy valahova felírtam a feladatokat, és hogy hány
pomodoro-nyi időt töltöttem velük. Valahogy az az érzésem, hogy jó
lenne ezt szoftverrel megtámogatni, de még nem találtam ilyet.

Szóval lássuk csak, hogy nekem miért tetszik:

* Már gyerekkoromban is úgy nyírtam otthon a füvet, hogy téglalapokra
  osztottam a területet, és egyesével végezetem velük. A munkaidő
  felosztása 25 perces szakaszokra teljesen analogizál ezen perverz hajlammal.
* Amióta vannak az 5 perces szünetek nincs akkora rumli a
  dolgozószobámban, sőt az egész lakásban. Pár perc alatt csomó
  mindent odébb lehet rakni.
* Ha valami megszakítás érkezik, (pl. barátnő éppen filmet akar nézni, de nem tudja a feliratot
  beüzemelni), akkor sokkal meggyőzőbb a következő: "várjál kicsi 5 percet,
  lejár a vekker és már ott is vagyok", minthogy "na még ezt a webservice
  hívást lefejlesztem".
* Ha valamibe nagyon nincs kedvem belefogni, könnyebb úgy tekinteni
  rá, hogy csinálok 2 pomodoro-t, aztán abba is hagyom, ha végeztem,
  ha nem.
* Nap végén nem azt látom, hogy egy kis feladatot megcsináltam, aztán
  belekezdtem egy nagyobbba és azzal meg sehol sem állok, hanem azt,
  hogy összesen megcsináltam 10 pomodoro-t és ez jó érzés.

Az eddigi tapasztalataim tehát pozitívak, de meglátjuk mit hoz a jövő. Ha sikerül elmerülnöm
a módszer rejtelmeibe elképzelhető, hogy írok még róla, addig is
mindenkinek ajánlom a friss napérlelte olasz paradicsomot!

